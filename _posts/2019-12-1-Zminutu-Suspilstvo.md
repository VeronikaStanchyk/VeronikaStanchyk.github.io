---
layout: post
title: Як ми можемо змінити життя суспільства?
tags: social
date: 2019-12-1
author: Вероніка Станчик
---

Нещодавно голова ООН оголосив надзвичайну екологічну ситуацію на планеті Земля. Небачені за масштабом пожежі, які відбулися в лісах Сибіру, Амазонки, Африки та Індонезії, призвели до того, що рівень концентрації вуглекислого газу в атмосфері досягнув найвищого показника за всю історію. Що ми можемо з цим зробити?

Відповідь на це запитання досить банальна. Посадити дерево. Якщо кожен із нас в суботу піде з друзями не на шашлики, а на толоку, то є шанс покращити стан екології. Також ООН радить їсти менше м'яса, не марнувати землю та зменшити відходи.

![Посадити дерево](https://raw.githubusercontent.com/SenkoTaras/senkotaras.github.io/master/images/1.jpeg)

Особисто мене вразила бездіяльність російських урядовців у питанні Сибіру. Соціальні мережі "взірвалися" від невдоволення, адже користувачі Інтернету активно коментували цю ситуацію і підписували електронну петицію, аби привернути увагу всього світу. І це правильно, адже такі теми не можна замовчувати.

Тобто, для того, щоб змінити життя суспільства потрібно говорити про актуальні проблеми та мати активну громадянську позицію. Для якісних змін необхідно брати участь у мітингах, демонстраціях, підписувати петиції, тощо. Завжди потрібно виражати свою думку і відстоювати права. Найпростіший спосіб це зробити — ходити на вибори. Лише ми обираємо своє майбутнє. Існує думка, що українці живуть за принципом «моя хата скраю, я нічого не знаю». Це прислів'я означає повну байдужість до подій, бажання залишитися осторонь. Проте події 2013-2014-го років довели, що цей вираз ніяк нас не стосується. Навпаки український народ готовий на все, щоб захистити свої права і світле майбутнє.

Досить часто можна почути фразу: "хочеш змінити світ — почни з себе". Я повністю з нею погоджуюсь. Перш за все, потрібно вести здоровий спосіб життя, адже здоровий ти — здорове суспільство.

Завжди ризикуй, дій та будь впевнений у собі. Наївно сподіватися, що все покращиться само собою, без додавання сил та часу. Зробивши якусь добру справу, ми вже змінюємо світ на краще. Це може бути будь-що: благодійність, донорство, волонтерство. Добро завжди повертається, чи не так?

Більш того, ми можемо увіковічити свої ідеї, написавши пісню, книгу або вірш. Творчість — це засіб для самовираження. Завдяки їй ми маємо змогу знайти однодумців і залишити глибокий слід у душі людини.
